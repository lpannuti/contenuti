Per l’avvio o l’esercizio dell’attività di acconciatore sono necessari:

a) REQUISITI SOGGETTIVI:

 1. Iscrizione A.I.A. per le imprese artigiane, iscrizione al registro imprese per le imprese commerciali;
 2. Requisiti **morali**, previsti per i soggetti indicati [dall’art. 85 del D. Lgs. 6 settembre 2011, n. 159](http://suap.regione.fvg.it/portale/cms/it/approfondimenti/NOSUAP_Antimafia) (Codice delle leggi antimafia e delle misure di prevenzione, nonché nuove disposizioni in materia di documentazione antimafia, a norma degli artt. 1 e 2 della Legge 13 agosto 2010, n. 136);
 3. Requisiti **professionali**: per ogni sede o unità locale dell'impresa in cui viene esercitata l'attività di acconciatore è designato, nella persona del titolare, di un socio partecipante al lavoro, di un familiare coadiuvante o di un dipendente dell'impresa, almeno un responsabile tecnico in possesso della **qualificazione professionale** il quale garantisce la propria presenza durante lo svolgimento delle attività medesime.
 I soci, i collaboratori familiari e i dipendenti che esercitano professionalmente le attività di acconciatore devono essere in possesso della relativa **qualifica professionale**.

 La “qualifica”, a differenza della “qualificazione”, non da’ diritto a svolgere attività di acconciatore in forma imprenditoriale ne' a svolgere l’incarico di responsabile tecnico, bensì solo di svolgere attività di acconciatore in forma di lavoro subordinato.
 la qualificazione si consegue seguendo i percorsi indicati all'art. 4 del D. P.Reg. 26 giugno 2015, n. 0126/Pres. Regolamento in materia di esercizio delle attività di estetista, acconciatore e tintolavanderia di cui agli articoli 26 comma 4, 28 comma 6 e 40 bis comma 3 della legge regionale 22 aprile 2002, n. 12.
 Le imprese che intendono svolgere l'attività in forma non artigiana indicano nella SCIA il soggetto in possesso della qualificazione professionale.
 Qualora il requisito professionale sia stato acquisito all’estero, ai sensi dell'[art. 5, comma 2, del D.Lgs.  9 novembre 2007 n. 206](http://www.normattiva.it/ricerca/semplice;jsessionid=7C6C76FFE45F0FB958ECCAE4198E7D75) di attuazione della direttiva 2005/36/CE, le domande di riconoscimento dei titoli acquisiti da cittadini comunitari ed extracomunitari devono essere inviate, a cura degli interessati, al Ministero dello Sviluppo Economico.

b) REQUISITI OGGETTIVI:

Requisiti dei locali: come previsti dal regolamento comunale; trattandosi di attività di prestazione di servizi alla persona pertinenti a iniziative imprenditoriali definite artigianali dalla legislazione di settore, devono essere svolte in locali aventi [destinazione d'uso artigianale](http://lexview-int.regione.fvg.it/fontinormative/xml/xmlLex.aspx?anno=2009&legge=19&ID=art5&lista=0&fx=lex); ciò a prescindere dal fatto che l’impresa titolare dell’attività sia iscritta, o meno, all’Albo imprese artigiane.
Naturalmente, in caso di coesistenza di più attività in uno stesso locale, è l’attività “**prevalente**” che condiziona la destinazione d’uso dell’immobile. Ad esempio, in caso di coesistenza di attività artigianale prevalente di acconciatore e di attività commerciale secondaria di commercio al dettaglio, la destinazione d’uso del locale rimarrà artigianale.
Le attività di acconciatore possono essere esercitate presso il domicilio dell'esercente qualora i locali abbiano i requisiti previsti dal regolamento comunale.
E' fatta salva la possibilità di esercitare le attività di acconciatore presso la sede designata dal cliente in caso di malattia o altro impedimento fisico del cliente stesso ovvero a favore di persone impegnate nello sport, nella moda o nello spettacolo o per particolari eventi ovvero nei luoghi di cura o di riabilitazione, di detenzione, nelle caserme o in altri luoghi per i quali siano stipulate convenzioni con pubbliche amministrazioni.
L'attività di acconciatore può essere svolta anche unitamente all'attività di estetista, tatuaggio e piercing (**cioè in forma mista**), in forma di imprese esercitate nella medesima sede avente i requisiti previsti dal regolamento comunale.
Nel caso in cui l'attività mista sia esercitata da impresa artigiana individuale, il titolare che esercita professionalmente le distinte attività deve essere in possesso dei requisiti professionali richiesti per l'esercizio delle attività medesime. Qualora l'attività mista sia svolta in una delle forme societarie previste dall'articolo 10 della L.R. 12/02, i singoli soci partecipanti che esercitano le distinte attività, devono essere in possesso dei requisiti professionali richiesti per l'esercizio delle rispettive attività.
Le attività di acconciatore possono essere esercitate congiuntamente ad altre attività estranee al settore artigiano (**cioè in forma promiscua**) come, ad esempio, attività di commercio al dettaglio, oppure somministrazione di alimenti e bevande, o anche applicazione di unghie artificiali, o massaggi non aventi finalità estetica o terapeutica.
Ciò è possibile purché nel rispetto del regolamento comunale e delle Leggi e regolamenti disciplinanti le attività estranee al settore artigiano.
Le unità funzionali (cioè i locali dedicati) in cui avvengono le prestazioni artigiane devono possedere le caratteristiche previste dal regolamento comunale, mentre le unità funzionali relative alle attività estranee al settore artigiano devono possedere le caratteristiche previste dalle Leggi di settore che le disciplinano (leggi del commercio, leggi della somministrazione e così via).
Le **unità funzionali** possono essere collegate tra loro da locali generali comuni, quali sala d’attesa e/o reception.
